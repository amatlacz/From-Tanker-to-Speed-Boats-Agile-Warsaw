# Od tankowca do motorówki - Czyli o transformacjach w korporacji słów kilka

Prezentacja na Agile Warsaw

##Opis
Wyobraź sobie, że jesteś kapitanem dużego okrętu. Czujesz potęgę stalowego kolosa, gdy fale odbijają się od twoich burt. Powoli, niezmordowanie, suniesz przez wzburzone morze. Ale co to? Czyżby zbliżał się sztorm w okolicy? Na horyzoncie pojawiła się góra lodowa? A twój pierwszy oficer dostał lepszą ofertę pracy... yyy... to znaczy wypadł przez burtę? Jeżeli szybko nie zaczniesz działać, sprawy mogą przybrać nieprzyjemny obrót...

Stanie za sterami dużej firmy przypomina sterowanie tankowcem. Z jednej strony posiadasz przewagę wynikającą ze skali, reputacji czy też ugruntowanej pozycji. Z drugiej strony bardzo trudno jest wprowadzać radykalne zmiany w sposobie prowadzenia biznesu czy też kulturze organizacyjnej. W szybko zmieniającym się świecie - w którym co chwila powstają nowe rewolucyjne produkty czy usługi, a mali gracze potrafią wywrócić branżę do góry nogami - musisz być zwinny! Ale czy to oznacza, że korporacje są skazane na klęskę...?

W jaki sposób uczynić korporację zwinną? Jakie wyzwania stoją przed dużą firmą przeprowadzającą zmianę? Jak zapalić ludzi do idei transformacji oraz zapewnić, że potrwa ona wystarczająco długo, by zobaczyć pierwsze rezultaty? O tym oraz o moich osobistych doświadczeniach i przemyśleniach z pracy przy takiej transformacji opowiem podczas kolejnego spotkania Agile Warsaw.
